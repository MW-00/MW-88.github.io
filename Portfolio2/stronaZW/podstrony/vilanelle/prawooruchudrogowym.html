<!DOCTYPE html>
<html lang="en">
<head>
    <link rel="stylesheet" href="../../stylePodstrona.css">
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <h1>Prawo o ruchu drogowym</h1>
    
    <p>
        
        
        Na skrzyżowaniu pokus i sumienia<br>
        pieszy, nie mogąc przejść na drugą stronę,<br>
        stoi i pyta: Ki czort światła zmienia?<br>
        <br>
        I doprowadza piechura do wrzenia<br>
        to, że ma ciągle przed sobą czerwone<br>
        na skrzyżowaniu pokus i sumienia.<br>
        <br>
        Być może jest to rodzaj ostrzeżenia,<br>
        być może barwa stanowi ochronę<br>
        i to stróż-anioł, nie czort, światła zmienia.<br>
        <br>
        A może by tak, w chwili zapomnienia,<br>
        raz nie przejmować się świateł kolorem<br>
        na skrzyżowaniu pokus i sumienia?<br>
        <br>
        Krok pierwszy stawia niby od niechcenia,<br>
        lecz nagle – cóż to? – rozbłyska zielone!<br>
        Po jakie licho ten czort światła zmienia?<br>
        <br>
        No i nie zaznał rozkoszy grzeszenia,<br>
        radości jaką dają czyny zabronione.<br>
        Na skrzyżowaniu pokus i sumienia<br>
        już wszystko wolno, bo czort światła zmienia.<br>
    </p>
    
    <p class="komentarz">
        IV Ogólnopolski Konkurs Poetycki im. Pawła Brylińskiego <br>
        Sieroszewice 2015 – wyróżnienie

    </p>
</body>
</html>

