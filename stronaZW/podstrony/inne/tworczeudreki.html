<!DOCTYPE html>
<html lang="en">

<head>
    <link rel="stylesheet" href="../../stylePodstrona.css">
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>

<h1><!-- tytul -->
    Twórcze udręki
</h1><!-- tytul -->


<pre><!-- treść  -->
<spanItalic>Trudno jest dziś napisać rzecz zupełnie nową.
Sądzisz żeś jest poetą albo prozaikiem,
piszesz, nie wiesz, że wcześniej pisał słowo w słowo,
ktoś inny. I tak było z moim limerykiem:</spanItalic> 

Nałogowy bibliofil mieszkający w Gdyni
kiedy kartki przewracał, palec sobie ślinił,
poza tym raczej pościł
a za dolegliwości
kiepski smak literacki swój winił.

<spanItalic>Pomysł przyszedł mi nocą, zapisałem z rana,
w południe zaś znalazłem cytat z mistrza Jana:</spanItalic>

Gościu, weź w ręce księgę, a poczytaj sobie
Nie dojdzie cię tu nuda, przyrzekam ja tobie
Choć i sto kart obrócisz nim słońca promienie
Rzucą na rzędy liter rozstrzelane cienie.
Jeno zawżdy pamiętaj – jest cnotą niemałą
Aby palca nie ślinić kartę przewracając
Albowiem tym ślinieniem sprawić możesz snadnie,
Że księga, jako i ty sam, na zdrowiu zapadnie.

<spanItalic>A dnia następnego, już przy jajecznicy,
żona zamiast pocieszyć, (wiem, dobrze mi życzy)
- Czytałam  coś takiego, -  mówi pełna troski,
- no tej… Jasnorzewskiej czy też Pawlikowskiej?</spanItalic>

Powiedziałam ci, kiedy książkę czytasz,
nie obśliniaj każdego narożnika,
przewróć chociaż jedną kartkę suchą ręką,
zdrowiej jest, doprawdy nic trudnego -
tak tak tak tak tak tak tak tak tak tak tak.

Wciąż to robisz. Uparcie i skrycie.
Ślinisz palec czytając o zmroku…
Przecież to skraca ci życie!
Sam mówiłeś przeszłego roku…

<spanItalic>W panice zacząłem przeglądać tomiki,
tomy wierszy zebranych oraz antologie…
Dzień cały ryłem, tak jak ryją dziki,
każdy poeta był mi (potencjalnym) wrogiem.</spanItalic>

W czytelnianym zaciszu, przed ciekawym wzrokiem
Zasłonięty przez pełne poezji regały
Jeden po drugim czytał tomiki, co stały
Jak maliny pod czujnym ogrodnika okiem.

I nie wiem, jak się stało, w którym okamgnieniu,
Że dotknął mokrą wargą palca, palcem czoła
Kolejną stronę książki przewrócił w skupieniu.
Regał pełen poezji trwał wciąż dookoła.

<spanItalic>Co? maliny? więc sięgam po nalewkę z malin,
mówią, że dobrze robi również na ból głowy,
zawiera bowiem w sobie kwas askorbinowy…
Zobaczmy, co tam inni jeszcze napisali.</spanItalic>

Nam czytać nie kazano. Wstąpiłem do działu
Poezji i spojrzałem do końca regału.
Książek różnych rozmiarów ciągną się szeregi,
A kartki mają brudne narożników brzegi.
Widziałem czytelnika; - czytał, potem śliną
Palec zwilżył i stronę jak ptak skrzydło zwinął.
Rozlewa się po skrzydle ośliniona rota
Wielką pożółkłą plamą, jako lawa błota…

<spanItalic>On też? Może za nim również inni wieszcze?
Muszę nalewki odrobinę jeszcze…
Może by tak sprawdzić, co tam u Norwida?
No dobrze, jeszcze łyczek – na pewno się przyda.</spanItalic>

Do kraju tego, gdzie palca nie ślinią
Czytając księgi przez uszanowanie
Stron nie uświnią…
            Tęskno mi Panie…

<spanItalic>Dość już, dosyć, nie chcę więcej
nie chcę więcej ani słowa,
choć z emocji drżą mi ręce,
spróbuję zacząć od nowa.</spanItalic>

Pewien pan z Gdyni Chylonii
raz przed panią swą duszę odsłonił.
Pani była agentką,
więc wychłódło mu prędko,
teraz biedak od pań raczej stroni.

<spanItalic>Czy to aby twórcze, moje?
Pomyśleć nawet się boyę…</spanItalic>
</pre><!-- treść  -->


<pre class="komentarz"><!-- uwagi -->
Za wykorzystanie, niekoniecznie wiernie przytoczonych, 
fragmentów utworów serdecznie przepraszam (w kolejności pojawiania się): 
Jana Kochanowskiego, 
Marię Pawlikowską Jasnorzewską, 
Bolesława Leśmiana, 
Adama Mickiewicza, Cypriana Kamila Norwida, 
Tadeusza Boya Żeleńskiego.

II edycja ogólnopolskiego turnieju satyrycznego 
im. Aleksandra hr. Fredry – „FREDROWANIE – 2013”, Katowice – III nagroda
</pre><!-- uwagi -->

</body>

</html>