<!DOCTYPE html>
<html lang="en">
<head>
    <link rel="stylesheet" href="../../stylePodstrona.css">
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <h1><!-- tytul --> Ulotna</h1>   
    
    <p><!-- treść -->
    
        

        Odchodzi, nim się zdąży wysupłać z przyszłości,<br>
        zanim sokami życia zdoła się posilić,<br>
        zanim się zadomowi, rozsiądzie, rozgości.<br>
        <br>
        I nieważne, czy bliska jest doskonałości,<br>
        czy nad przeciętność nawet nie chce się wychylić,<br>
        odchodzi, nim się zdąży wysupłać z przyszłości.<br>
        <br>
        Nie da się jej wyleczyć z wady nietrwałości,<br>
        znika, nim zaistnieje tak na dobre, czyli<br>
        zanim się zadomowi, rozsiądzie, rozgości.<br>
        <br>
        Bywa, że doprowadza człowieka do złości,<br>
        bywa, że świat ubarwi, ustroi, umili<br>
        i odchodzi, nim zdąży wykluć się z przyszłości.<br>
        <br>
        Mimo to się potrafi zapisać w wieczności,<br>
        jak motyl, gdy w kolekcji zamkną go motyli,<br>
        lecz się nie zadomowi, ani nie rozgości.<br>
        <br>
        Choć nie wiem jak się starać, nie wiem jak wysilić,<br>
        nie da się nigdy prosto w oczy spojrzeć chwili.<br>
        Odchodzi, nim się zdąży wysupłać z przyszłości,<br>
        zanim się zadomowi, rozsiądzie, rozgości.<br>
        
        
    </p>
    <p class="komentarz">
        VIII Ogólnopolski Konkurs Poetycki „O Trzos Króla Eryka” <br>
        Darłowo 2019 - wyróżnienie
    </p>
</body>
</html>

